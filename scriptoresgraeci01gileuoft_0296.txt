92

ἐς μόθον ἐκκαλέεσκε Τρώων, ὅς κε θέλησιν,
ἀντία τοξάζεσθαι· μοῖρα δὲ δύσπαριν ἦγεν,
ὅς ῥά τε νηπιέῃσι καταντίον ἤλυθε τοῖο.
ἤτοι ’γὰρ βέλος ἧκε, Φιλοκτήταο δ’ ἅμαρτε.
αὐτὰρ ὃ δεύτερον ἐσσυμένος προέηκεν ὀϊστὸν,
καὶ βάλε μιν πρώτιστα ἱεὶς λαιὴν κατὰ χεῖρα.
δεύτερον αὖ ἐφέηκε καὶ ὄμματος ἔκβαλε ’γλήνην
δεξιτερὴν, γοόωντος δὲ τρίτον ἧκεν ὀϊστὸν,
καὶ βάλεν οὐδ’ ἀφάμαρτεν ἐπὶ σφυρίοισι τιτήνας.
τὸν δὲ Τρῶες ἄειραν, νυκτὶ δὲ κάτθανε μέσσῃ.
σὺν δ’ ἄρα τοῖο ’γυνὴ προτέρη θάνε φίλτρῳ ἐκείνου,
ἢ πυρὶ, ὥς ὁ Κόϊντος ἢ ὥς Λυκόφρων, ἀπὸ πύργου,
ἢ βρόχον ἁψαμένη, ὥς Δίκτυῖ εἴδετ’ ἄριστον.
κάτθανε δ’ οὖν αὐτὴ, εἴθ’ οὕτως εἴτ’ ἄρ’ ἐκείνως.
Δηΐφοβος δ’ Ἑλένης πόσις ἔπλετο Τυνδαρεώνης·
ἥ ῥ’ ἀέκουσαν ἑλὼν, εἴτε Πριάμοιο φράδαισιν.
Ἀργεῖοι δ’ ὡς χάρμης οὐκέτι δέρκετο τέρμα,
αὖθις Ὀδυσσέα Τρωσὶν ἐπίσκοπον ἧκαν ἐν ὄρφνῃ.
ἕσπετο καὶ Τυδείδης· Τρωσὶ δὲ μίχθεν ἰόντες.
οἱ δὲ θεοῖσιν ἔρεζον, πῦρ δ’ οὗ καίετο ἱρῶν,
βωμῶν δ’ αὖ κατέπιπτε βοῶν τε κρέα καὶ αἰγῶν.
Τρῶες δ’ ὧς ἐνόησαν ἀπαίσια σήματα ἴρῶν,
Ἀργείοις Ἀντήνορα πρεσβέα δῖον ἕηκαν,
εἵπεμεν Ἀτρείδαις καὶ ἄλλοισιν Δαναοῖσιν,
Ἀργείην Ἑλένην καὶ χρήματα πολλὰ λαβόντες
παύσασθαι πολέμοιο· ἅλις τετίηνται Τρῶες.
ὡς ὁ μὲν εἶπεν ἐπελθῶν, οἱ δ’ ἐθέλεσκον Ἀχαιοί.
ἀλλ’ Ὀδυσεὺς Τυδείδης τε κατέρυξαν ἰόντες,
φάντες ὅσα Τρώεσσι μεμιγμένοι ἔννυχον εἶδον.
τῷ πάντας κατέρυξαν ἐτώσια πρέσβιν ἵεντες.

