12

ἁρμονίης ἀδίδακτος, ὁμοφροσύνης ἀδαήμων.
ἀγνόσσεις ὅτι μᾶλλον ἀνάλκιδές εἰσιν Ἀθήναι,
τοῖαι, κυδαλίμοισιν ἀγαλλόμεναι πολέμοισι,
κεκριμένων μελέων, οὔτ’ ἄρσενες, οὔτε γυναῖκες ;”
τοιά δ’ ἐφυβρίζουσα προσέννεπε Κύπρις Ἀθήνην.
ὣς ἡ μὲν πτολίπορθον ἀέθλιον ἔλλαχε μορφῆς.
’Ἥρην ἐξελάσασα καὶ ἀσχαλόωσαν Ἀθήνην.
ἱμείρων δ’ ὑπ’ ἔρωτι, καὶ ἢν οὐκ εΐδε διώκων
δύσπαρις, ἀθροίσας ἐπὶ δάσκιον ἤγαγεν ὕλην
ἀνέρας ἐργοπόνοιο δαήμονας Ἀτρυτώνης,
ἔνθα τανυπρέμνοιο δαῒζομέναι δρύες Ἴδης
ἤριπον, ἀρχεκάκοιο περιφροσύνῃσι Φερέκλου,
ὅς ποτε μαργαίνοντι χαριζόμενος βασιλῆϊ,
νῆας Ἀλεξάνδρῳ δρυτόμῳ τεκτήνατο χαλκῷ.
αὐτῆμαρ προβέβουλε καὶ αὐτῆμαρ κάμε νῆας,
νῆας ἃς οὐκ ἐνόησε καὶ οὐκ ἤσκησεν Ἀθήνη.
ἀντὶ μὲν Ἰδαίων ὀρέων ἠλλάξατο πόντον,
καὶ λεχέων ἐπίκουρον ἐφεσπομένην Ἀφροδίτην
πολλάκις ἀκταίοισιν ἱλασκόμενος θυέεσσιν,
ἕπλεεν Ἑλλήσποντον ἐπ’ εὐρέα νῶτα τιθήνης.
τῷ δὲ πολυτλῆτων σημήῖα φαίνετο μόχθων·
κυανέη μὲν ὕπερθεν ἀναθρώσκουσα θάλασσα
οὐρανὸν ὄρφναίῳ ἑλικῶν ἐζώσατο δεσμῷ·
1· ἡ δ’ ἄρα μιχθαλόεντος ἀπ’ ἠέρος ὄμβρον ἀνῆκε,
ἐκλύσθη δέ τε πόντος ἐρεσσομένων ἐρετάων,
τόφρα δὲ Δαρδανίον καὶ Τρῶἲον οὖδας ἀμείψας
Ἰσμαρίδος μεθέηκε παραπλώων στόμα λίμνης.
αἶψα δὲ Θρηΐκίοιο μετὰ ῥία Παγγαίοιο,
Φυλλίδος ἀντέλλοντα φιλήνορος ἔδρακε τύμβον,
καὶ δρόμον ἐννεάκυκλον ἀλήμονος εἶδε κελεύθου*

