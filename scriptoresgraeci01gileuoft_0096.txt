50

5.
αὒτίκ’ ἐμοὶ κατὰ μὲν χροιὴν ῥέει ἄσπετος ἱδρὼς,
πτοιοῦμαι δ’ ἐσορῶν ἄνθος ὁμηλικίης
τερπνὸν ὁμῶς καὶ καλὸν, ἐπεὶ πλέον ὤφελεν εἶναι.
ἀλλ’ ὀλιγοχρόνιον γίγνεται, ὥσπερ ὄναρ,
ἥβη τιμήεσσα· τὸ δ’ ἀργαλέον καὶ ἄμορφον
γῆρας ὑπὲρ κεφαλῆς αὐτίχ’ ὑπερκρέμαται,
ἐχθρὸν ὁμῶς καὶ ἄτιμον, ὅ τ’ ἄγνωστον τιθεῖ ἄνδρα,
βλάπτει δ’ ὀφθαλμοὺς καὶ νόον ἄμφιχυθέν.

6.
αἳ γὰρ ἄτερ νούσων τε καὶ ἀργαλέων μελεδώνων
ὀγδωκονταέτη μοῖρα κίχοι θανάτου. ’

7.
τὴν σαυτοῦ φρένα τέρπε· δυσηλεγέων δὲ πολιτῶν
ἄλλος τίς σε κακῶς, ἄλλος ἄμεινον ἐρεῖ.

8.
ἠέλιος μὲν γὰρ ἔλαχεν πόνον ἤματα πάντα,
οὐδέ ποτ’ ἄμπαυσις γίγνεται οὐδεμία
ἵπποισίν τε καὶ αὐτῷ, ἐπὴν ῥοδοδάκτυλος Ἠὼς
ὠκεανὸν προλιποῦσ’ οὐρανὸν εἰσαναβῇ.
τὸν μὲν γὰρ διὰ κῦμα φέρει πολυήρατος εὐνὴ
κοίλη, Ἡφαίστου χερσὶν ἐληλαμένη
χρυσοῦ τιμηέντος, ὑπόπτερος, ἄκρον ἐφ’ ὕδωρ
εὕδονθ’ ἁρπαλέως, χώρου ἀφ’ Ἑσπερίδων,
γαῖαν ἐς Αἰθιόπων· ἵνα οἱ θοὸν ἅρμα καὶ ἵπποι
ἑστᾶσ’, ὄφρ’ Ἠὼς ἠριγένεια μόλῃ.
ἕνθ’ ἐπέβη ἑτέρων ὀχέων Ὑπερίονος υἱός.-

 

