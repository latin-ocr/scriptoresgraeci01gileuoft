20

δουρὶ δὲ Πατρόκλοιο Μενοιτιάδαο πεσόντα

αἵματι δακρύσας ἐχύθη πατρώἳος Αἰθήρ.

καὶ δολίην ὑπὸ νύκτα κακῷ πεπεδημένον ὕπνῳ

Ῥῆσον μὲν Θρήϊκες ἐκώκυον· ἦ δ’ ἐπὶ πότμῳ

Μέμνονος οὐρανίην νεφέλην ἐνεδύσατο μήτηρ,

φέγγος ὑποκλέψασα κατηφέος ἤματος Ἠώς.

αἱ δ’ ἀπὸ Θερμώδοντος ἆρηῒφίλοιο γυναῖκες,

κοπτόμεναι περίκυκλον ἆθηλέος ὄμφακα μαζοῦ,

παρθένον ὠδύροντο δαΐφρονα Πενθεσίλειαν,

ἥ τε πολυξείνοιο χορὸν πολέμοιο μολοῦσα

θηλείης ἀπὸ χειρὸς ἀπεσκέδασεν νέφος ἀνδρῶν

νῆας ἐς ἀγχιάλους· μελίῃ δέ ἑ μοῦνος ὑποστάς

καὶ κτάνε καὶ σύλησε καὶ ἐκτερέῒξεν Ἀχιλλεύς.
εἱστήκει δ’ ἔτι πᾶσα θεοκμήτων ἐπὶ πύργων

Ἴλιος, ἆκλινέεσσιν ἐπεμβεβαυῖα θεμέθλοις·

ἆμβολίῃ δ’ ἤσχαλλε δυσαχθέΐ λαὸς Ἀχαιῶν·

καί νύ κεν ὑστατίοισιν ὑποκνήσασα πόνοισιν,

ἆκάματός περ ἐοῦσα, μάτην ἵδρωσεν Ἀθήνη,

εἰ μὴ, Δηϊφόβοιο ’γαμοκλόπον ὕβριν ἐάσας,

Ἰλιόθεν Δαναοῖσιν ἐπὶ ξένος ἤλυθε μάντις.

οῖα δέ που μογέοντι χαριζόμενος Μενελάῳ

ὀψιτέλεστον ὄλεθρον ἑῇ μαντεύσατο πάτρῃ.

οἴ δέ, βαρυζήλοιο θεοπροπίης Ἑλένοιο,

αὐτίκα μηκεδανοῖο μόθου τέλος ἠρτύναντο.

καὶ Σκῦρον μὲν ἔβαινε λιπὼν εὗπάρθενον ἄστυ

υἱὸς Ἀχιλλῆος καὶ ἐπαινῆς Δηΐδαμείης·

μήπω δ’ εὐφυέεσσιν ἶουλίζων κροτάφοισιν,

ἀλκὴν πατρὸς ἔφαινε, νέος περ ἐὼν πολεμιστής·

ἦλθε δὲ καὶ Δαναοῖσιν ἑὸν βρέτας ἁγνὸν ἄγουσα,

ληϊστὺ μὲν ἐοῦσα, φίλοις δ’ ἐπίκουρος Ἀθήνη.

